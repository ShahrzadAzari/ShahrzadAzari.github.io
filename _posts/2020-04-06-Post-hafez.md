---
layout: posts
comments: true
title: بدون شرح
---


<br>
نوبهار است در آن کوش که خوشدل باشی
<br>
که بسی گل بدمد باز و تو در گل باشی
<br>
من نگویم که کنون با که نشین و چه بنوش
<br>
که تو خود دانی اگر زیرک و عاقل باشی
<br>
چنگ در پرده همین می‌دهدت پند ولی
<br>
وعظت آن گاه کند سود که قابل باشی
<br>
در چمن هر ورقی دفتر حالی دگر است
<br>
حیف باشد که ز کار همه غافل باشی
<br>
نقد عمرت ببرد غصه دنیا به گزاف
<br>
گر شب و روز در این قصه مشکل باشی
<br>
گر چه راهیست پر از بیم ز ما تا بر دوست
<br>
رفتن آسان بود ار واقف منزل باشی
<br>
حافظا گر مدد از بخت بلندت باشد
<br>
صید آن شاهد مطبوع شمایل باشی
<br><br>

---